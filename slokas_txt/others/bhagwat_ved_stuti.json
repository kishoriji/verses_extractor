{
    "१०-८७-१": "श्रीपरीक्षिदुवाच\nब्रह्मन् ब्रह्मण्यनिर्देश्ये निर्गुणे गुणवृत्तय: ।\nकथं चरन्ति श्रुतय: साक्षात् सदसत: परे ॥",
    "१०-८७-२": "श्रीशुक उवाच\nबुद्धीन्द्रियमन:प्राणान् जनानामसृजत् प्रभु: ।\nमात्रार्थं च भवार्थं च आत्मनेऽकल्पनाय च ॥",
    "१०-८७-३": "सैषा ह्युपनिषद् ब्राह्मी पूर्वेशां पूर्वजैर्धृता ।\nश्रद्धया धारयेद् यस्तां क्षेमं गच्छेदकिञ्चन: ॥",
    "१०-८७-४": "अत्र ते वर्णयिष्यामि गाथां नारायणान्विताम् ।\nनारदस्य च संवादमृषेर्नारायणस्य च ॥",
    "१०-८७-५": "एकदा नारदो लोकान् पर्यटन् भगवत्प्रिय: ।\nसनातनमृषिं द्रष्टुं ययौ नारायणाश्रमम् ॥",
    "१०-८७-६": "यो वै भारतवर्षेऽस्मिन् क्षेमाय स्वस्तये नृणाम् ।\nधर्मज्ञानशमोपेतमाकल्पादास्थितस्तप: ॥",
    "१०-८७-७": "तत्रोपविष्टमृषिभि: कलापग्रामवासिभि: ।\nपरीतं प्रणतोऽपृच्छदिदमेव कुरूद्वह ॥",
    "१०-८७-८": "तस्मै ह्यवोचद् भगवानृषीणां श‍ृ‍ण्वतामिदम् ।\nयो ब्रह्मवाद: पूर्वेषां जनलोकनिवासिनाम् ॥",
    "१०-८७-९": "श्रीभगवानुवाच\nस्वायम्भुव ब्रह्मसत्रं जनलोकेऽभवत् पुरा ।\nतत्रस्थानां मानसानां मुनीनामूर्ध्वरेतसाम् ॥",
    "१०-८७-१०": "श्वेतद्वीपं गतवति त्वयि द्रष्टुं तदीश्वरम् ।\nब्रह्मवाद: सुसंवृत्त: श्रुतयो यत्र शेरते ।\nतत्र हायमभूत् प्रश्न‍स्त्वं मां यमनुपृच्छसि ॥",
    "१०-८७-११": "तुल्यश्रुततप:शीलास्तुल्यस्वीयारिमध्यमा: ।\nअपि चक्रु: प्रवचनमेकं शुश्रूषवोऽपरे ॥",
    "१०-८७-१२": "श्रीसनन्दन उवाच\nस्वसृष्टमिदमापीय शयानं सह शक्तिभि: ।\nतदन्ते बोधयां चक्रुस्तल्लिङ्गै: श्रुतय: परम् ॥",
    "१०-८७-१३": "यथा शयानं संराजं वन्दिनस्तत्पराक्रमै: ।\nप्रत्यूषेऽभेत्य सुश्लोकैर्बोधयन्त्यनुजीविन: ॥",
    "१०-८७-१४": "श्रीश्रुतय ऊचु:\nजय जय जह्यजामजित दोषगृभीतगुणां\nत्वमसि यदात्मना समवरुद्धसमस्तभग: ।\nअगजगदोकसामखिलशक्त्यवबोधक ते\nक्व‍‍चिदजयात्मना च चरतोऽनुचरेन्निगम: ॥",
    "१०-८७-१५": "बृहदुपलब्धमेतदवयन्त्यवशेषतया यत उदयास्तमयौ विकृतेर्मृदि वाविकृतात् ।\nअत ऋषयो दधुस्त्वयि मनोवचनाचरितं कथमयथा भवन्ति भुवि दत्तपदानि नृणाम् ॥",
    "१०-८७-१६": "इति तव सूरयस्‍त्र्यधिपतेऽखिललोकमल-क्षपणकथामृताब्धिमवगाह्य तपांसि जहु: । किमुत पुन: स्वधामविधुताशयकालगुणा:परम भजन्ति ये पदमजस्रसुखानुभवम् ॥",
    "१०-८७-१७": "द‍ृतय इव श्वसन्त्यसुभृतो यदि तेऽनुविधा महदहमादयोऽण्डमसृजन् यदनुग्रहत: ।\nपुरुषविधोऽन्वयोऽत्र चरमोऽन्नमयादिषु य: सदसत: परं त्वमथ यदेष्ववशेषमृतम् ॥",
    "१०-८७-१८": "उदरमुपासते य ऋषिवर्त्मसु कूर्पद‍ृश: परिसरपद्धतिं हृदयमारुणयो दहरम् ।\nतत उदगादनन्त तव धाम शिर: परमं पुनरिह यत् समेत्य न पतन्ति कृतान्तमुखे ॥",
    "१०-८७-१९": "स्वकृतविचित्रयोनिषु विशन्निव हेतुतया तरतमतश्चकास्स्यनलवत् स्वकृतानुकृति: ।\nअथ वितथास्वमूष्ववितथं तव धाम समं विरजधियोऽनुयन्त्यभिविपण्यव एकरसम् ॥",
    "१०-८७-२०": "स्वकृतपुरेष्वमीष्वबहिरन्तरसंवरणं तव पुरुषं वदन्त्यखिलशक्तिधृतोंऽशकृतम् ।\nइति नृगतिं विविच्य कवयो निगमावपनं भवत उपासतेऽङ्‍‍घ्रिमभवं भुवि विश्वसिता: ॥",
    "१०-८७-२१": "दुरवगमात्मतत्त्वनिगमाय तवात्ततनोश्चरितमहामृताब्धिपरिवर्तपरिश्रमणा: ।\nन परिलषन्ति केचिदपवर्गमपीश्वर ते चरणसरोजहंसकुलसङ्गविसृष्टगृहा: ॥",
    "१०-८७-२२": "त्वदनुपथं कुलायमिदमात्मसुहृत्प्रियवच्चरति तथोन्मुखे त्वयि हिते प्रिय आत्मनि च ।\nन बत रमन्त्यहो असदुपासनयात्महनो यदनुशया भ्रमन्त्युरुभये कुशरीरभृत: ॥",
    "१०-८७-२३": "निभृतमरुन्मनोऽक्षद‍ृढयोगयुजो हृदि यन्मुनय उपासते तदरयोऽपि ययु: स्मरणात् ।\nस्‍त्रिय उरगेन्द्रभोगभुजदण्डविषक्तधियो वयमपि ते समा: समद‍ृशोऽङ्‍‍घ्रिसरोजसुधा: ॥",
    "१०-८७-२४": "क इह नु वेद बतावरजन्मलयोऽग्रसरं यत उदगाद‍ृषिर्यमनु देवगणा उभये ।\nतर्हि न सन्न चासदुभयं न च कालजव: किमपि न तत्र शास्‍त्रमवकृष्य शयीत यदा ॥",
    "१०-८७-२५": "जनिमसत: सतो मृतिमुतात्मनि ये च भिदां विपणमृतं स्मरन्त्युपदिशन्ति त आरुपितै: ।\nत्रिगुणमय: पुमानिति भिदा यदबोधकृता त्वयि न तत: परत्र स भवेदवबोधरसे ॥",
    "१०-८७-२६": "सदिव मनस्‍त्रिवृत्त्वयि विभात्यसदामनुजात् सदभिमृशन्त्यशेषमिदमात्मतयात्मविद: ।\nन हि विकृतिं त्यजन्ति कनकस्य तदात्मतया स्वकृतमनुप्रविष्टमिदमात्मतयावसितम् ॥",
    "१०-८७-२७": "तव परि ये चरन्त्यखिलसत्त्वनिकेततया त उत पदाक्रमन्त्यविगणय्य शिरो निर्ऋतेः ।\nपरिवयसे पशूनिव गिरा विबुधानपि तांस्त्वयि कृतसौहृदा: खलु पुनन्ति न ये विमुखा: ॥",
    "१०-८७-२८": "त्वमकरण: स्वराडखिलकारकशक्तिधरस्तव बलिमुद्वहन्ति समदन्त्यजयानिमिषा: ।\nवर्षभुजोऽखिलक्षितिपतेरिव विश्वसृजो विदधति यत्र ये त्वधिकृता भवतश्चकिता: ॥",
    "१०-८७-२९": "स्थिरचरजातय: स्युरजयोत्थनिमित्तयुजो विहर उदीक्षया यदि परस्य विमुक्त तत: ।\nन हि परमस्य कश्चिदपरो न परश्च भवेद् वियत इवापदस्य तव शून्यतुलां दधत: ॥",
    "१०-८७-३०": "अपरिमिता ध्रुवास्तनुभृतो यदि सर्वगतास्तर्हि न शास्यतेति नियमो ध्रुव नेतरथा ।\nअजनि च यन्मयं तदविमुच्य नियन्तृ भवेत् सममनुजानतां यदमतं मतदुष्टतया ॥",
    "१०-८७-३१": "न घटत उद्भ‍व: प्रकृतिपूरुषयोरजयोरुभययुजा भवन्त्यसुभृतो जलबुद्बुदवत् ।\nत्वयि त इमे ततो विविधनामगुणै: परमे सरित इवार्णवे मधुनि लिल्युरशेषरसा: ॥",
    "१०-८७-३२": "नृषु तव मयया भ्रमममीष्ववगत्य भृशं त्वयि सुधियोऽभवे दधति भावमनुप्रभवम् ।\nकथमनुवर्ततां भवभयं तव यद् भ्रुकुटि: सृजति मुहुस्‍त्रिनेमिरभवच्छरणेषु भयम् ॥",
    "१०-८७-३३": "विजितहृषीकवायुभिरदान्तमनस्तुरगं य इह यतन्ति यन्तुमतिलोलमुपायखिद: ।\nव्यसनशतान्विता: समवहाय गुरोश्चरणं वणिज इवाज सन्त्यकृतकर्णधरा जलधौ ॥",
    "१०-८७-३४": "स्वजनसुतात्मदारधनधामधरासुरथैस्त्वयि सति किं नृणां श्रयत आत्मनि सर्वरसे ।\nइति सदजानतां मिथुनतो रतये चरतां सुखयति को न्विह स्वविहते स्वनिरस्तभगे ॥",
    "१०-८७-३५": "भुवि पुरुपुण्यतीर्थसदनान्यृषयो विमदास्त उत भवत्पदाम्बुजहृदोऽघभिदङ्‍‍घ्रिजला: ।\nदधति सकृन्मनस्त्वयि य आत्मनि नित्यसुखे न पुनरुपासते पुरुषसारहरावसथान् ॥",
    "१०-८७-३६": "सत इदमुत्थितं सदिति चेन्ननु तर्कहतं व्यभिचरति क्व‍ च क्व‍ च मृषा न तथोभययुक् ।\nव्यवहृतये विकल्प इषितोऽन्धपरम्परया भ्रमयति भारती त उरुवृत्तिभिरुक्थजडान् ॥",
    "१०-८७-३७": "न यदिदमग्र आस न भविष्यदतो निधनादनुमितमन्तरा त्वयि विभाति मृषैकरसे ।\nअत उपमीयते द्रविणजातिविकल्पपथैर्वितथमनोविलासमृतमित्यवयन्त्यबुधा: ॥",
    "१०-८७-३८": "स यदजया त्वजामनुशयीत गुणांश्च जुषन् भजति सरूपतां तदनु मृत्युमपेतभग: ।\nत्वमुत जहासि तामहिरिव त्वचमात्तभगो महसि महीयसेऽष्टगुणितेऽपरिमेयभग: ॥",
    "१०-८७-३९": "यदि न समुद्धरन्ति यतयो हृदि कामजटा दुरधिगमोऽसतां हृदि गतोऽस्मृतकण्ठमणि: ।\nअसुतृपयोगिनामुभयतोऽप्यसुखं भगवन्ननपगतान्तकादनधिरूढपदाद् भवत: ॥",
    "१०-८७-४०": "त्वदवगमी न वेत्ति भवदुत्थशुभाशुभयोर्गुणविगुणान्वयांस्तर्हि देहभृतां च गिर: ।\nअनुयुगमन्वहं सगुण गीतपरम्परया श्रवणभृतो यतस्त्वमपवर्गगतिर्मनुजै: ॥",
    "१०-८७-४१": "द्युपतय एव ते न ययुरन्तमनन्ततयात्वमपि यदन्तराण्डनिचया ननु सावरणा: । ख इव रजांसि वान्ति वयसा सह यच्छ्रुतय-स्त्वयि हि फलन्त्यतन्निरसनेन भवन्निधना: ॥",
    "१०-८७-४२": "श्रीभगवानुवाच\nइत्येतद् ब्रह्मण: पुत्रा आश्रुत्यात्मानुशासनम् ।\nसनन्दनमथानर्चु: सिद्धा ज्ञात्वात्मनो गतिम् ॥",
    "१०-८७-४३": "इत्यशेषसमाम्नायपुराणोपनिषद्रस: ।\nसमुद्‍धृत: पूर्वजातैर्व्योमयानैर्महात्मभि: ॥",
    "१०-८७-४४": "त्वं चैतद् ब्रह्मदायाद श्रद्धयात्मानुशासनम् ।\nधारयंश्चर गां कामं कामानां भर्जनं नृणाम् ॥",
    "१०-८७-४५": "श्रीशुक उवाच\nएवं स ऋषिणादिष्टं गृहीत्वा श्रद्धयात्मवान् ।\nपूर्ण: श्रुतधरो राजन्नाह वीरव्रतो मुनि: ॥",
    "१०-८७-४६": "श्रीनारद उवाच\nनमस्तस्मै भगवते कृष्णायामलकीर्तये ।\nयो धत्ते सर्वभूतानामभवायोशती: कला: ॥",
    "१०-८७-४७": "इत्याद्यमृषिमानम्य तच्छिष्यांश्च महात्मन: ।\nततोऽगादाश्रमं साक्षात् पितुर्द्वैपायनस्य मे ॥",
    "१०-८७-४८": "सभाजितो भगवता कृतासनपरिग्रह: ।\nतस्मै तद् वर्णयामास नारायणमुखाच्छ्रुतम् ॥",
    "१०-८७-४९": "इत्येतद् वर्णितं राजन् यन्न: प्रश्न‍: कृतस्त्वया ।\nयथा ब्रह्मण्यनिर्देश्ये निर्गुणेऽपि मनश्चरेत् ॥",
    "१०-८७-५०": "योऽस्योत्प्रेक्षक आदिमध्यनिधने योऽव्यक्तजीवेश्वरो य: सृष्ट्वेदमनुप्रविश्य ऋषिणा चक्रे पुर: शास्ति ता: ।\nयं सम्पद्य जहात्यजामनुशयी सुप्त: कुलायं यथा तं कैवल्यनिरस्तयोनिमभयं ध्यायेदजस्रं हरिम् ॥"
}