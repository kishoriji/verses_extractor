भजो गिरिधर गोविन्द गोपाला!
बोलिए लाडली लाल की!

चेतोदर्पणमार्जनं भव-महादावाग्नि-निर्वापणम्
श्रेयः-कैरवचन्द्रिकावितरणं विद्यावधू-जीवनम् ।
आनंदाम्बुधिवर्धनं प्रतिपदं पूर्णामृतास्वादनम्
सर्वात्मस्नपनं परं विजयते श्रीकृष्ण-संकीर्तनम्
1 शिक्षाष्टकम्

बर्हापीडं नटवरवपु: कर्णयो: कर्णिकारं
बिभ्रद् वास: कनककपिशं वैजयन्तीं च मालाम् ।
रन्ध्रान् वेणोरधरसुधया पूरयन्गोपवृन्दैर्वृन्दारण्यं
स्वपदरमणं प्राविशद् गीतकीर्ति:
10 21 5 भागवत

योगीन्द्रामृगयन्ति यत्पदरजस्तेनापि यन्मृग्यते,
विश्वं येन विमोहितं चलदृशा तस्यापि यन्मोहनम् ।
पूर्णानंदमयोऽपि यद्रसलवास्वादेन धन्यायते,
तद्धामस्फुटचम्पकच्छविचिरं राधाभिधं पातु नः ॥

नमः कमलनेत्राय नमः कमल मालिने
नमः कमलनाभाय कमला पतये नमः
36 गोपालतापिन्युपनिषत्

नमः कमलनाभाय नमः कमलमालिने ।
नमः कमलपादाय नमस्ते कमलेक्षण ॥

नमः पङ्कजनाभाय नमः पङ्कजमालिने ।
नमः पङ्कजनेत्राय नमस्ते पङ्कजाङ्घ्रये ॥

काम्योपासनयार्थयन्त्यनुदिनं किंचित्फलं स्वेप्सितम्,
केचित् स्वर्गमथापवर्गमपरे योगादि यज्ञादिभः ।
अस्माकं यदुनंदनांघ्रि युगल ध्यानावधानार्थिनाम्,
किं लोकेन दमेन किं नृपतिना स्वर्गापवर्गेश्च किम् ॥
प्रबोध सुधाकर

कस्तूरीतिलकं ललाटपटले वक्षःस्थले कौस्तुभम्
नासाग्रे वरमौक्तिकं करतले वेणुः करे कंकणम् ।
सर्वांगे हरिचन्दनं सुललितं कण्ठे च मुक्तावली
गोपस्त्री परिवेष्टितो विजयते गोपालचूड़ामणिः ॥

कल्याणानां निधानं कलिमलमथनं पावनं पावनानाम्
पाथेयं यन्मुमुक्षोः सपदिपरिपदप्राप्तये प्रस्थितस्य ।
विश्रामस्थानमेकं कविवरवचसां जीवनं सज्जनानाम्
बीजं धर्मद्रुमस्य प्रभवतु भवतां भूतये रामनाम ॥

भर्जनं भवबीजानामर्जनं सुखसम्पदाम् ।
तर्जनं यमदूतानां राम रामेति गर्जनम् ॥

वेदानुद्धरते जगंति वहते भूगोलमुद्विभ्रते ।
दैत्यं दारयते बलिं छलयते क्षत्रक्षयं कुर्वते
पौलस्त्यं जयते हलिं कलयते कारुण्यमातन्वते
म्लेच्छान्मूर्छयते दशाकृतिकृते कृष्णाय तुभ्यं नमः ॥

येषां श्रीमद्यशोदासुतपदकमले नास्ति भक्तिर्नराणाम्
येषामाभीरकन्याप्रियगुणकथने नानुरक्ता रसज्ञा ।
येषां श्रीकृष्णलीला ललितरसकथा सादरौ नैव कर्णौ
धिक्तान् धिक्तान् धिगेतान् कथयति सततं कीर्तनस्थो मृदंगः ॥

कदा द्रक्ष्यामि नंदस्य बालकं नीपमालकम् ।
पालकं सर्वसत्त्वानां लसत्तिलकभालकम् ॥

ध्यानाभ्यासवशीकृतेन मनसा तन्निर्गुणं निष्क्रियम्
ज्योतिः किंचन योगिनो यदि परं पश्यंति पश्यंतु ते ।
अस्माकं तु तदेव लोचनचमत्काराय भूयाच्चिरम्
कालिन्दीपुलिनेषु यत्किमपि तन्नीलं महो धावति ॥

शान्ताकारं भुजगशयनं पद्मनाभंसुरेशम्
विश्वाधारं गगनसदृशं मेघवर्णं शुभांगम्
लक्ष्मीकान्तं कमलनयनं योगिभिर्ध्यानगम्यम्
वन्दे विष्णुं भवभयहरं सर्वलोकैकनाथम् ॥

नमो ब्रह्मण्यदेवाय गो ब्राह्मण हिताय च ।
जगद्धिताय कृष्णाय गोविन्दाय नमो नमः ॥

यं शैवाः समुपासते शिव इति ब्रह्मेति वेदान्तिनो
बौद्धा बुद्ध इति प्रमाण पटवः कर्तेति नैयायिकाः ।
अर्हन्नित्यथ जैनशासनरताः कर्मेति मीमांसकाः
सोऽयं वो विदधातु वांछितफलं त्रैलोक्यनाथो हरिः ॥

वन्दे वृन्दावनानंदां राधिकां परमेश्वरीम् ।
गोपिकां परमां शुद्धां ह्लादिनीं शक्तिरूपिणीम् ॥

चिदानन्दाकारं श्रुति सरस सारं समरसं निराधाराधारं भवजलधिपारं पर गुणम् ।
रमा ग्रीवाहारं व्रजवनविहारं हर नुतं सदा तं गोविन्दं परमसुखकन्दं भजत रे ॥

त्वं भज हिरण्यगर्भं त्वमपि हरं त्वञ्च तत्परं ब्रह्म ।
विनिहित कृष्णानंदामहन्तु वृन्दाटवीं वन्दे ॥

रे चेतः कथयामि ते हितमिदं वृन्दाबने चारयन्
वृन्दं कोऽपि गवां नवाम्बुदनिभो बंधुर्नकार्यस्त्वया ।
सौन्दर्यामृतमुद्गिरद्भिरभितः सम्मोह्य मंदस्मितै
रेष त्वां तव वल्लभांश्च विषयानाशु क्षयं नेष्यति ॥

अजातपक्षा इव मातरं खगाः स्तन्यं यथा वत्सतराः क्षुधार्ताः ।
प्रियं प्रियेव व्युषितं विषण्णा मनोऽरविंदाक्ष दिदृक्षते त्वाम् ॥

करारविन्देन पदारविन्दं मुखारविन्दे विनिवेशयन्तम् ।
वटस्य पत्रस्य पुटे शयानं बालं मुकुन्दं मनसा स्मरामि ॥

तरणिजातट कुञ्ज विहारिणम् ललितगोपवधूपटहारिणम्।
सकलयोगकलासमलंकृतम् मुरभिदं प्रणमामि रमाधवम् ॥

किं ब्रूमस्त्वां यशोदे कति कति सुकृतक्षेत्रवृन्दानि पूर्वम्
गत्वा कीदृग् विधानैः कति कति सुकृतान्यर्जितानित्वयैव ।
नो शक्रो न स्वयम्भूर्न च मदनरिपुर्यस्य लेभे प्रसादम्
तत् पूर्णं ब्रह्म भूमौ विलुठति विलपत्क्रोडमारोढुकामम् ॥

वसुदेव सुतं देवं कंसचाणूर मर्दनम् ।
देवकी परमानन्दं कृष्णं वन्दे जगद्गुरुम् ॥

उत्फुल्लतापिच्छ मनोरम श्रीर्मातुः स्तनन्यस्त मुखारविंदः ।
उच्छालयन्पादसरोरुहाग्रं, कृष्णः कदा यास्यति दृक्पथं मे ॥

नौमीड्य तेऽभ्रवपुषे तडिदम्बराय वर्हावतंसपरिपिच्छलसन्मुखाय ।
वन्यस्रजे कमलवेत्रविषाणवेणु लक्ष्मश्रिये मृदुपदे पशुपाङ्गजाय ॥

रसो यः परमानन्द एक एव द्विधा सदा ।
श्रीराधाकृष्णरूपाभ्यां तस्यै तस्मै नमो नमः ॥

कदा वृन्दारण्ये विमलयमुनातीरपुलिने
चरन्तं गोविन्दं हलधरसुदामादि सहितम् ।
अये कृष्ण ! स्वामिन्! मधुरमुरलीवादिनविभो
प्रसीदेत्याक्रोशन् निमिषमिव नेष्यामि दिवसान् ॥

यस्यैकनिःश्वसितकालमथावलम्ब्य जीवन्ति लोमविलजा जगदण्डनाथाः ।
विष्णुर्महान्स इह यस्य कलाविशेषो गोविन्दमादिपुरुषं तमहं भजामि ॥

अपहरति मनो मे कोऽप्ययं कृष्णचौरः प्रणतदुरितचौरः पूतनाप्राणचौरः ।
वलयवसनचौरो बालगोपांगनानाम् नयनहृदयचौरः पश्यतां सज्जनानाम् ॥

पादाश्रितानां च समस्तचौरम् श्रीराधिकाया हृदयस्य चौरम् |
नीलाम्बुजश्यामलकांतिचौरम् चौराग्रगण्यं पुरुषं नमामि ॥

नाथेतिश्रुतयो न तत्त्वमतयो घोषस्थिता गोपिका
जारिण्यः कुलजातिधर्मविमुखाअध्यात्मभावं ययुः ।
भक्तिर्यस्य ददाति मुक्तिमतुलां जारस्य यः सद्गति
ह्यर्ति त्राणपरायणः स भगवान्नारायणो मे गतिः ॥

श्रुतिमपरे स्मृतिमपरे भारतमपरे भजन्तु भवभीताः ।
अहमिह नंदं वन्दे यस्यालिंदे परं ब्रह्म ॥

ब्रह्माण्डानि बहूनि पंकजभवान्प्रत्यंडमत्यद्भुतान्
गोपान्वत्ससुतानदर्शयदजं विष्णूनशेषांश्चयः ।
शम्भुर्यच्चरणोदकं स्वशिरसा धत्ते च मूर्तित्रयात्
कृष्णो वै पृथगस्ति कोऽप्यविकृतः सच्चिन्मयोनीलिमा ॥

अहो चित्रमहो चित्रं वन्दे तत्प्रेमबन्धनम् ।
यत्बद्धं मुक्तिदं मुक्तं ब्रह्मक्रीडामृगी कृतम् ॥

गात्रे भस्मसितं सितं प्रहसितं हस्तेकपालं सितम्
खट्वाङ्गं च सितं सितश्च वृषभः कर्णेसितं कुण्डलम् ।
गङ्गा येन सिता जटाजल सितं चन्द्रः सितो मूर्द्धनि
सोऽयं सर्वसितो ददाति विभवो गौरीपतिः शंकरः

रामो राजमणिः सदा विजयते रामं रमेशं भजे ।
रामेणाभिहता निशाचरचमू रामाय तस्मै नमः ॥
रामान्नास्ति परायणं परतरं रामस्य दासोऽस्म्यहम्
रामे चित्तलयः सदा भवतु मे भो राम मामुद्धर ॥

गोपालांगणकर्दमे विहरसे विप्राध्वरे लज्जसे
बूषे गोसुतहुंकृतैः स्तुतिपदैर्मौनं विधत्से सताम् ।
दास्यं गोकुलकामिनीषु कुरुषे स्वाम्यं न दत्तात्मसु
जाने कृष्ण त्वदीय पादयुगलं प्रेमैकलभ्यं परम् ॥

नामसंकीर्तनं यस्य सर्वपापप्रणाशनम् ।
प्रणामो दुःखशमनस्तं नमामि हरिं परम् ॥

नंदनंदनपदारविंदयोः स्यन्दमानमकरंद विन्दवः ।
सिंधवः परमसौख्यसम्पदां नंदयन्तु हृदयं ममानिशम् ॥

अहो बकीयं स्तनकालकूटं जिघांसयापाययदप्यसाध्वी
लेभे गतिं धात्र्युचितां ततोऽन्यं कं वा दयालुं शरणं व्रजेम ॥

वंशीविभूषित करान्नवनीरदाभात् पीताम्बरादरुणबिम्बफलाधरोष्ठात् ।
पूर्णेन्दु सुन्दरमुखादरविन्दनेत्रात् कृष्णात्परं किमपि तत्त्वमहं न जाने ॥

मधुरमधुरमेतन्मंगलं मंगलानां सकल निगमवल्ली सत्फलं चित्स्वरूपम् ।
सकृदपि परिगीतं श्रद्धया हेलया वा भृगुवर नरमात्रं तारयेत्कृष्णनाम ॥

रमाकान्तं कांतं भवभय भयान्तं भवसुखम्
दुराशान्तं शान्तं निखिल हृदिभान्तं भुवनपम्
विवादान्तं दान्तं दनुजनिचयान्तं सुचरितम्
सदा तं गोविन्दं परमसुखकंदं भजत रे ॥

गुरुर्ब्रह्मा गुरुर्विष्णुर्गुरुर्देवः सदाशिवः ।
न गुरोरधिकः कश्चित् त्रिषुलोकेषु विद्यते ॥

सत्यं ज्ञानमनंतं नित्यमनाकाशं  परमाकाशम्,
गोष्ठप्राङ्गणरिङ्गणलोलमनायासं परमायासम् ।
मायाकल्पितनानाकारमनाकारं भुवनाकारम्,
क्ष्मामा नाथमनाथं प्रणमत गोविन्दं परमानंदम् ॥

यशोदया समा कापि देवता नास्ति भूतले
उलूखले यया बद्धो मुक्तिदो मुक्तिमिच्छति ॥

यस्मिन्निदं यतश्चेदं येनेदं च इदं स्वयम् ।
योऽस्मात् परस्माच्च परस्तं प्रपद्ये स्वयम्भुवम् ॥

यमुना निकट तटस्थित वृन्दावन कानने महारथ्ये।
कल्पद्रुमतलभूमौ चरणं चरणोपरिस्थाप्य ॥
तिष्ठंतं घननीलं स्वतेजसा भासयन्तमिह विश्वम्।
पीताम्बर परिधानं चन्दनकर्पूर लिप्तसर्वांगम्॥
आकर्णपूर्णनेत्रं कुण्डलयुगमण्डित श्रवणम्।
मंदस्मितमुखकमल सकौस्तुभोदारमणिहारम्॥
वलयांगुलीयकाद्यानुज्वलयन्तं स्वलंकारान्।
गलविलुलितवनमालं स्वतेजसापास्तकलिकालम्॥
गुंजारवालिकलितं गुंजापुंजान्विते शिरसि।
भुंजानं सह गोपैः कुंजांतर्वर्तिनं नमत ॥
मन्दारपुष्पवासितमन्दानिल सेवित परानन्दम
मन्दाकिनीयुतपदं नमत महानन्ददं महापुरुषम्॥
सुरभीकृतदिग्वलयं सुरभिशतैरावृतः परितः।
सुरभीतिक्षपणमहासुरभीमं यादवं नमत॥

ध्येयं सदा परिभवघ्नमभीष्ट दोहं तीर्थास्पदं शिवविरिञ्चिनुतं शरण्यम् ।
भृत्यार्तिहं प्रणतपाल भवाब्धिपोतं वन्दे महापुरुष ते चरणारविन्दम् ॥

मत्स्यादिभिरवतारै रवता रवता सदा वसुधाम् ।
परमेश्वर परिपाल्यो भवता भवतापभीतोऽहम् ॥

रामं रत्नकिरीटकुण्डलयुतं केयूरहारान्वितम्
सीतालंकृतवामभागममलं सिंहासनस्थं विभुम् ।
सुग्रीवादि हरीश्वरैः सुरगणैः संसेव्यमानं
सदा विश्वामित्रपराशरादिमुनिभिः संस्तूयमानं भजे ॥

यं बह्मा वरुणेन्द्ररुद्रमरुतः स्तुन्वन्ति दिव्यैः
स्तवैर्वेदैः साङ्गपदक्रमोपनिषदैर्गायन्ति यं सामगाः ।
ध्यानावस्थिततद्गतेन मनसा पश्यन्ति यं योगिनो
यस्यान्तं न विदुः सुरासुरगणा देवाय तस्मै नमः ॥

मुक्तमुनीनां मृग्यं किमपि फलं देवकी फलति ।
तत्पालयति यशोदा प्रकाममुपभुंजते गोप्यः ॥

श्रुतिर्माता पृष्टा दिशति भवदाराधन विधिम्,
यथामातुर्वाणी स्मृतिरपि यथा वक्ति भगिनी ।
पुराणाद्या ये वा सहजनिवहास्ते तदनुगा,
अतः सत्यं ज्ञातं मुरहर भवानेव शरणम् ॥

हृदं भोजे कृष्णः सजलजलदश्यामलतनुः
सरोजाक्षः स्रग्वी मुकुटकटकाद्याभरणवान् ।
शरद्राकानाथ प्रतिमवदनः श्री मुरलिकाम्
वहन् ध्येयो गोपीगणपरिवृतः कुंकुमचितः ॥

दामोदर गुणमंदिर सुंदरवदनारविन्द गोविन्द ।
भवजलधिमथनमन्दर परमं दरमपनयत्वं मे ॥

सूक्ष्म रे चित्त चिन्तय चिरं चरणौ मुरारेः पारं गमिष्यसि यतो भवसागरस्य ।
पुत्राः कलत्र मितरे न हि ते सहायाः सर्वं विलोकय सखे मृगतृष्णिकाभम् ॥

वन्दे नवघनश्यामं पीतकौशेयवाससम् ।
सानन्दं सुन्दरं शुद्धं श्रीकृष्णं प्रकृतेः परम् ॥

गोपालं भूलीलाविग्रहगोपालं कुलगोपालम्
गोपीखेलनगोवर्धनधृतिलीलालालित गोपालम् ।
गोभिर्निगदितगोविन्द स्फुटनामानं बहुनामानम्
गोपीगोचरदूरं प्रणमत गोविन्दं परमानन्दम् ॥

अङ्गनामङ्गनामन्तरे माधवो माधवं माधवं चान्तरेणाङ्गना।
इत्थमाकल्पिते मण्डले मध्यगः संजगौ वेणुना देवकीनंदनः ॥

यो ब्रह्माणं विदधाति पूर्वं यो वै वेदांश्च प्रहिणोति तस्मै।
तह देवंआत्मबुद्धिप्रकाशं मुमुक्षुर्वै शरणमहं प्रपद्ये


